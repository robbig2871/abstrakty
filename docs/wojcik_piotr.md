<!--html_preserve-->
<span>
<h3>
Piotr Wójcik
</h3>
<p>
Uniwersytet Warszawski, Wydział Nauk Ekonomicznych
</p>
<br/>
<p>
<strong>Modelowanie dynamiki rozkładu w R. Zastosowanie do analizy
konwergencji na poziomie lokalnym</strong>
</p>
<br/>
<p>
W analizie różnych zjawisk społeczno-ekonomicznych (np. dochodu,
osiągnięć edukacyjnych, stopy bezrobocia, preferencji politycznych,
wielkości spożycia lodów itp.) często interesujące dla badacza jest ich
zróżnicowanie w analizowanej próbie i zmiany tego zróżnicowania w czasie
– patrz np. Magrini (2009). Najprostsze podejście ogranicza się do
policzenia wybranej miary rozproszenia (np. współczynnika zmienności,
współczynnika Giniego, Theila itp.) i porównania jego wartości w
kolejnych okresach.

Jednak pojedynczy wskaźnik nie mówi nic o zróżnicowaniu wewnątrz
rozkładu. Dlatego inne popularne podejście bierze pod uwagę pełen
rozkład badanego zjawiska i polega na porównywaniu histogramów albo
jednowymiarowych estymatorów jądrowych w kolejnych okresach. To jednak
wciąż nie mówi nic o mobilności wewnątrz rozkładu i nie pozwala
formułować długookresowych przewidywań (rozkłady ergodyczne).

Jest to możliwe kiedy dynamika rozkładu jest modelowana za pomocą
macierzy przejścia (co wymaga dyskretyzacji rozkładu) albo estymatorów
warunkowej funkcji gęstości po raz pierwszy zaproponowanych przez Quaha
(1996). Celem prezentacji jest pokazanie jak różne podejścia do
modelowania dynamiki rozkładu mogą być zastosowane w R, ze szczególnym
uwzględnieniem macierzy przejścia i estymacji jądrowej. Zaprezentujemy
zastosowanie w R metodologii umożliwiającej podsumowanie dwuwymiarowego
warunkowego estymatora gęstości za pomocą jednowymiarowego rozkładu
ergodycznego – patrz Gerolimetto i Magrini (2017).

Przedstawimy także czytelne i atrakcyjne sposoby wizualizacji wyników
estymacji. Praktyczne przykłady dotyczące modelowania procesów lokalnej
konwergencji będą oparte na danych symulowanych oraz na rzeczywistych
danych przestrzennych.

Literatura Gerolimetto, Margherita, and Stefano Magrini. 2017. “A Novel
Look at Long-Run Convergence Dynamics in the United States.”
International Regional Science Review 40 (3). Magrini, Stefano. 2009.
“Why Should We Analyse Convergence Through the Distribution Dynamics
Approach?” Science Regionali 8: 5–34. Quah, Danny. 1996. “Twin Peaks:
Growth and Convergence in Models Distribution Dynamics.” Economic
Journal 106: 1045–55. Silverman, B.W. 1986. Density Estimation for
Statistics and Data Analysis. Monographs on Statistics and Applied
Probability. Londyn: Chapman; Hall.
</p>
</span><!--/html_preserve-->
